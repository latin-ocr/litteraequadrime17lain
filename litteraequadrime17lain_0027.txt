PRAEFATIO XXI

Jamvero epistolae Romam missae et in reliquas provin-
cias destinatae non prius Roma mittebantur, quam a Po-
lanco, si opus erat, emendarentur. Lectoribus nos rem
gratam nec inutilem facturos putavimus, si utriusque tex-
tus cognitionem illis praeberemus, exhibitis in ima pagina
emendationibus polancianis, in textu autem notatis italica
litterarum forma verbis a Polanco deletis.

Praeterea cum per illos annos auctores hispani et itali ‚
linguam sibi domesticam in scribendis litteris adhiberent,
interdum vero aut ipsi auctores latine et vernacule scribe-
rent aut epistolas easdem alius latine verteret; ancipites
haesimus aliquandiu, expediretne magis textum latinum an
vernaculum typis describere (nam utrumque textum, ut in
prima olim serie fecimus, exhibere, non visum est operae
pretium). Ut latinum textum praeferremus, suadebat com-
munior forte lectorum nostrorum latinae linguae cognitio;
vernaculum tamen fere praetulimus, quia melius propria
lingua animi sensus exprimuntur, facilius rerum et perso-
narum status et conditiones referuntur, plenius eventus
enarrantur; Monumentorum vero nostrorum lectores plu-
rimos illarum linguarum peritos esse, partim experti novi-
mus, partim non sine certa ratione conjectura capimus. Si
tamen in textu latino aliquid invenimus, quod in vernaculo
non reperiretur, suis id locis annotavimus.

Singulas epistolas, ad faciliorem usum reddendum, mul-
tis paragraphis distinximus, additis etiam numerorum no-
tis, cum ipsa monumenta, ut notum est, nunquan] his notis
distinguantur, saepe omni fere interpunctione careant.

Denique, id quod jam ex hujus voluminis titulo constat,
omittimus etiam nunc epistolas indicas et brasilienses, quae
una cum reliquis ad missiones transmarinas pertinentibus,
propriam seriem jamdiu a multis expectatam, nOn multo
post tempore, Deo coeptis nostris favente, proferemus. In-
terim his quadrimestribus utere, prudens lector, et vale ¹.

 

¹ Codices in hoc volumine usurpati penes Societatem Jesu sunt fere
omnes. Eorum notitiam in fine invenies.

